<!DOCTYPE html>
<html dir="ltr" lang="el-GR">
<head>
<meta name="description" content="King of hardcore tech and twisted thoughts" />
<meta name="keywords" content="Web development, Web design, Web news, Coding, PHP, Technology" />
<meta name="author" content="Alexander Lingris" />
<meta name="generator" content="Kudos.gr Engine" />
<meta charset="UTF-8" />
<title>Webz | Συνέντευξη με την Michelle και τον Exposed Bone (e-steki.com)</title>

<link rel="stylesheet" type="text/css" href="assets/css/static.css" />
<link href="assets/img/favicon.ico" rel="shortcut icon" type="image/ico" />

</head>
<body class="">
<div id="header">
	<hgroup>
		<h1 id="logo"><a href="index.html"><img src="assets/img/logo.png" alt="logo"></a></h1>
		<h2 id="site_desc">King of hardcore tech and twisted thoughts</h2>
	</hgroup>

</div>
		<section id="notice">
			<p>The King is dead! RIP 2006-2012</p>
			<span>Ένα μεγάλο ευχαριστώ σε όλη την παρέα</span><br>
			<span>Περισσότερα στο <a href="http://lexx.gr">lexx.gr</a></span>
		</section>
<div id="page">


	<div id="wrapper">
		<section id="main">
			<h1>Συνέντευξη με την Michelle και τον Exposed Bone (e-steki.com)</h1>			<section id="main">
	<article  class="post single">

		<p class="meta">13 Feb 2007 by lexx</p>
		<div class="content"><p><a href='http://www.webz.gruploads/2007/02/esteki.gif' title='esteki.gif'><img src='http://www.webz.gruploads/2007/02/esteki.thumbnail.gif' alt='esteki.gif' align="left" /></a></p>

<p><strong>Ποιοι είναι οι άνθρωποι που κρύβονται πίσω από τα ψευδώνυμα Michelle και Exposed_Bone;</strong></p>

<p><strong>Michelle:</strong> Στην “real life” ονομάζομαι Λία, είμαι 20 ετών, μέχρι προσφάτως φοιτήτρια Ηλεκτρολόγος μηχανικός στην Πολυτεχνική σχολή του ΑΠΘ, την οποία φέτος παράτησα και μετακόμισα πάλι Αθήνα για να προσπαθήσω να μπω στην Αρχιτεκτονική μιας και συνειδητοποίησα ότι ήθελα κάτι πιο καλλιτεχνικό. Επαγγελματικά ασχολούμαι με τη γραφιστική, κάτι που ανακάλυψα πόσο μου αρέσει μέσα από το e-steki, όσο παράξενο κι αν ακούγεται.</p>

<p><strong>Exposed Bone:</strong> Ονομάζομαι Παναγιώτης, είμαι 17 ετών, θέλω να ασχοληθώ με τις οικονομικές επιστήμες.</p>

<p><strong>Σε τι διαδικτυακές δραστηριότητες οι project συμμετείχατε πριν τη δημιουργία του <a href="http://www.e-steki.com">e-steki.com</a>;</strong></p>

<p><strong>Michelle: </strong>Προσωπικά δεν είχα δημιουργήσει κάποιο άλλο site. Απλώς συμμετείχα σε αρκετά fora. Ο Πάνος ήταν πιο «παλιός» στο internet από μένα, παρ’ότι μικρότερος σε ηλικία. Εγώ στην αρχή δεν ήξερα που πάνε τα τέσσερα όσον αφορά τη δημιουργία ενός forum ή ενός site γενικότερα. Θυμάμαι στις 9/6/2005 που είχα μόλις γυρίσει σπίτι και είδα ότι ο Πάνος είχε εγκαταστήσει κιόλας το forum (SMF τότε) και είχα εκπλαγεί πότε πρόλαβε! Το θεωρούσα τότε πολύ δύσκολο! Ουσιαστικά εγώ άρχισα να μαθαίνω κάπου ένα μήνα μετά που βάλαμε vBulletin και τελικά πλέον ασχολούμαι σχεδόν αποκλειστικά εγώ με την εμφάνιση και το coding του forum.
<strong>Exposed Bone:</strong> Το e-steki είναι το πρώτο μου Project, πριν από το e-steki ήμουν ένας απλός χρήστης του Internet.</p>

<p><strong>Η δημιουργία ενός forum γενικού ενδιαφέροντος είναι ένα δύσκολο εγχείρημα. Πως και επιλέξατε κάτι τέτοιο;</strong></p>

<p><strong>Michelle:</strong> Είχαμε απογοητευτεί και οι δύο από κάποια φαινόμενα που συναντούσαμε σε άλλα fora. Πολλά θέματα θεωρούνταν από τη φύση τους μη σοβαρά, και κάποιες απόψεις χλευάζονταν μόνο και μόνο επειδή δεν ήταν mainstream. Θέλαμε να υπάρχει ένα φόρουμ που να μπορεί να συζητιέται το κάθε θέμα με κάποιο επίπεδο, ο,τι και να αφορά και να μην φοβάται κάποιος να εκφραστεί μην τυχόν και τον ειρωνευτούν. Γι’αυτό όπως θα δείτε υπάρχουν κατηγορίες με θέματα που θεωρούνται γενικά σοβαρά (πχ Πολιτική και Κοινωνικά θέματα) μέχρι θέματα που σε άλλα fora δεν θεωρείται ότι προσφέρονται για σοβαρή συζήτηση (πχ Έρωτας και Σεξ). Θεωρούμε ότι ακόμη και στα τελευταία έχουμε επιτύχει ένα πολύ καλό επίπεδο για τα ελληνικά δεδομένα, παρ’ότι όπως ήταν αναμενόμενο υπήρξαν επικριτές μιας και στο μυαλό του μέσου έλληνα τέτοια θέματα μπορούν να συζητηθούν μόνο σε επίπεδο «τσόντας» ή χαχανισμάτων.
<strong>Exposed Bone:</strong>  Η βασική του δομή είναι οι ανθρώπινες σχέσεις, με τις υπόλοιπες κατηγορίες, όπως τεχνολογία, θέλαμε να δώσουμε περισσότερες διαστάσεις στο e-steki. Ο στόχος μας ήταν να δημιουργήσουμε μια φιλική κοινότητα οπού δεν θα υπάρχουν κλίκες ώστε ο κάθε χρήστης να μπορεί να εκφράζει ελεύθερα τον προβληματισμό του χωρίς τον φόβο του χλευασμού και της κριτικής.</p>

<p><strong>Τι προσφέρει το e-steki πέρα από την κοινότητα/forum και ποια είναι τα μελλοντικά σχέδια;</strong></p>

<p><strong>Exposed Bone: </strong>Υπάρχει μια Gallery όπου τα μέλη μπορούν να ανταλλάξουν αναμνήσεις, δικές τους και μη, υπάρχει και ένας κατάλογος ιστοσελίδων. Ο κατάλογος του e-steki δεν προσπαθεί να γίνει ένας πλήρης κατάλογος ιστοσελίδων, αλλά ένας κατάλογος που θα εκφράζει τις ιδέες των μελών, δηλαδή την ιδιοσυγκρασία του e-steki. Μέσα από τα παιχνίδια δίνουμε την δυνατότητα στα μέλη να ανταγωνιστούν όχι μόνο στις ιδέες και τις απόψεις αλλά και στην ταχύτητα, τη σκέψη, την παρατηρητικότητα κτλ. Τέλος υπάρχουν τα Quotes και το chat. Γενικά περισσότερες πληροφορίες για το τί προσφέρει το e-steki μπορεί να βρεί στην αρχική σελίδα.
Για το μέλλον υπάρχουν πολλές ιδέες, κάποιες μάλιστα βρίσκονται στο δρόμο της υλοποίησης.
<strong>
Michelle:</strong> Ουσιαστικά το e-steki είναι ένα forum, και γύρω από αυτό είναι και οι υπόλοιπες λειτουργίες του. Υπάρχει μια Gallery, και ένας κατάλογος με links, κυρίως για να διευκολύνει τα μέλη ώστε να μην χρειάζονται κάποιο εξωτερικό image host, για να μην ανοίγονται συζητήσεις με θέμα απλώς ένα link ή μια φωτογραφία και γεμίζει το φόρουμ με τέτοια, και να μπορούν να μοιραστούν με άλλα μέλη ενδιαφέροντες συνδέσμους που ανακάλυψαν. Στο ίδιο κλίμα υπάρχει μια κατηγορία fun με διάφορα παιχνίδια για να περνούν τον ελεύθερο χρόνο τους και μια κατηγορία όπου το κάθε μέλος προσθέτει ρητά τα οποία εμφανίζονται σε διάφορες περιοχές του site.</p>

<p><strong>Πιστεύετε ότι οι διαδικτυακές κοινότητες παίζουν σημαντικό ρόλο στο διαδίκτυο και κατ' επέκταση στη ζωή; </strong></p>

<p><strong>Exposed Bone:</strong>  Ο χρήστης σε μια κοινότητα μπορεί να αλληλεπιδράσει πλήρως, μπορεί όχι μόνο να ελέγξει τα μηνύματα που θα δεχτεί αλλά μπορεί να ζητήσει να του δοθούν συγκεκριμένα μηνύματα. Στην ουσία βοηθάει η κοινότητα τον χρήστη να μην αισθάνεται μόνος αλλά κύριος αδύναμος στον απέραντο ωκεανό που ακούει στο όνομα Internet, η κοινότητα δημιουργεί την επιθυμία να ανοίξει συζήτηση με όλους τους χρήστες που κατοικούν στις ακρογιαλιές του ωκεανού Internet. Όταν μιλάμε για κοινότητες στο internet, μιλάμε για τεράστιους κοινωνικούς χώρους. Προσωπικά δεν φανταστώ το internet χωρίς fora.</p>

<p><strong>Michelle:</strong>  Κατηγορηματικά ναι. Οι διαδικτυακές κοινότητες σε βοηθούν να δεις σφαιρικά ένα θέμα, από οπτικές γωνίες που δεν είχες ποτέ φανταστεί, αναπτύσσοντας τους πνευματικούς σου ορίζοντες πολύ περισσότερο απ’ότι μια συζήτηση στην καφετέρια όπου αν παρατηρήσετε δεν υπάρχουν έντονες διαφωνίες μιας και ο σκοπός είναι απλώς «να περάσουμε καλά». Στην καφετέρια όταν δύο απόψεις είναι εκ διαμέτρου αντίθετες συνήθως αλλάζει το θέμα για να μην γίνει τσακωμός. Έτσι όμως δεν δίνεται η ευκαιρία και στις δύο πλευρές να σκεφτούν και να εκθέσουν τα επιχειρήματα τους, ώστε να γίνει ένας γόνιμος διάλογος και να οδηγήσει στη διεύρυνση του πνεύματος και των δύο διαφωνούντων. Γενικά παρατηρώ ότι εκτός διαδικτύου, δεν έχουμε μάθει να εκφραζόμαστε με επιχειρήματα και ορθολογισμό. Στο διαδίκτυο αναγκάζεσαι να εκφραστείς με επιχειρήματα και αυτό σε ωφελεί να σκεφτείς τις απόψεις σου καλύτερα. Μου έχει τύχει πολλές φορές να δω ότι κάποιες απόψεις μου δεν ήταν και τόσο σωστές μιας και δεν μπορούσα να βρω επιχειρήματα να τις υποστηρίξω. Άλλες φορές μου έχει συμβεί να σκεφτώ επιχειρήματα που δεν μου είχαν περάσει από το μυαλό για να στηρίξω μια άποψη μου. Και στις δύο περιπτώσεις θεωρώ ότι η συμμετοχή σε fora μου έκανε καλό.</p>

<p><strong>Στις συναντήσεις της κοινότητας όταν συναντήσατε τα μέλη - που μέχρι τότε ήταν μόνο ένα avatar και ένα κείμενο – ήταν διαφορετικά απ ότι τα περιμένατε; Πόσο έξω μπορεί να πέσεις όταν ξέρεις κάποιον online μόνο;</strong></p>

<p><strong>Michelle:</strong> Διαφορετικά ως εμφάνιση ήταν σίγουρα μιας και πάντα πέφτω έξω σε αυτό! Σαν χαρακτήρες δεν μπορώ να πω ότι είδα κάποια ιδιαίτερη διαφορά. Και μιας και η ουσία είναι αυτή, δεν θεωρώ ότι έπεσα ιδιαίτερα έξω.
<strong>Exposed Bone:  </strong> Πολλές φόρες, αλλά σχεδόν πάντα κυρίως σε θέματα εμφάνισης. Στο internet η επικοινωνία εκθέτει τον χαρακτήρα του συνομιλητή σε πιο έντονο βαθμό επειδή δεν υπάρχει η δυνατότητα να κρυφτείς πίσω από την εμφάνιση σου.</p>

<p><strong>Λία απ όσο ξέρω πέρυσι ξεκίνησες και ένα νέο forum αφιερωμένο στις γάτες (mycat.gr). Ήδη είναι από τα πιο αξιόλογα στην Ελλάδα. Τι σκέφτεσε μελλοντικά γι αυτό;</strong></p>

<p><strong>Michelle: </strong>Υπάρχουν αρκετές σκέψεις ώστε να γίνει πληρέστερο, τις οποίες θα προτιμούσα να μην δημοσιοποιήσω μιας και δεν είναι τίποτα σίγουρο ακόμη. Άλλωστε φέτος μην περιμένετε να δείτε καμία ιδιαίτερη αλλαγή σε οποιοδήποτε από τα 2 sites μιας και έχουμε και οι δύο τρομερή έλλειψη χρόνου...</p>

<p><strong>Παλαιότερα θυμάμαι έκανες την απόπειρα να ανοίξεις ένα blog. Με αφορμή αυτό θα ήθελα να μάθω γιατί τελικά δεν συνέχισες και ποια είναι η άποψη και των δύο σας για τα blog;</strong></p>

<p><strong>Michelle: </strong>  Όσο κι αν θα μου άρεσε να έχω ένα blog, τελικά έχω καταλήξει ότι είναι εκτός της ιδιοσυγκρασίας μου. Προτιμώ τα fora, παρ’ότι διαβάζω κάμποσα blogs σε καθημερινή βάση και τα βρίσκω πολύ ενδιαφέροντα. Όταν πρόκειται να γράψω εγώ όμως, βαριέμαι απίστευτα να γράψω σε blog. Έχω κάνει δύο προσπάθειες (όχι μία όπως πιστεύουν οι περισσότεροι, έχω κάνει και μια δεύτερη με σκοπό να μπορώ να γράφω κάπου χωρίς να ξέρει κανείς ποια είμαι) και δεν μπόρεσα να συνεχίσω καμία.</p>

<p><strong>Exposed Bone: </strong> Τα blog ήταν μια σημαντική επάνασταση για τον χώρο του internet. Σε καμία περιπτώση δεν αγγίζει την επανάσταση που δημιούργησε ο Γουτεμβέργιος, που μερικοί bloggers θέλουν να πιστεύουν,  αλλά για τον χώρο του internet είναι αρκετά σημαντική.
Αυτό που με στενοχωρεί είναι ότι όσο περνάει ο καίρος το ποιοτικό επιπέδο των ελληνών blogger μειώνεται, εύχομαι όμως κάποια στιγμή οι «κακοί» bloggers να αποχωρήσουν από την blogοσφαίρα.</p>

<p><strong>Η διατήρηση μια κοινότητας είναι πολύ κουραστική ασχολία. Πολλοί λένε ότι τα forum είναι σαν τα παιδιά. Έχετε νιώσει ποτέ ότι κουράζεστε; </strong></p>

<p><strong>Exposed Bone:</strong>   Προσωπικά έχω κουράστει πολλές φόρες, αλλά η κουράση είναι που κάνει ενδιαφέρον το ταξίδι προς την Ιθάκη.</p>

<p><strong>Michelle:</strong> Όντως είναι σαν παιδιά! Ευτυχώς πλέον στο e-steki έχουμε μια ικανότατη ομάδα διαχείρισης, οπότε δεν κουράζομαι ιδιαίτερα. Όταν βέβαια έχουμε να κάνουμε κάποιο update ή κάποια προσθήκη τότε είναι αρκετά κουραστικό.</p>

<p><strong>Το ξέρω ότι η ερώτηση είναι γραφική αλλά θέλω να μάθω την άποψη σας για την ελληνική πραγματικότητα όσον αφορά το διαδίκτυο.</strong></p>

<p><strong>Michelle: </strong>Το διαδίκτυο αντιμετωπίζεται πολύ κομπλεξικά από τους περισσότερους έλληνες, κυρίως όσους δεν το χρησιμοποιούν. Θεωρούν απόλυτα φυσιολογικό να περνά κάποιος 5-6 ώρες τη μέρα βλέποντας τηλεόραση, αλλά απόλυτα παράλογο να περνά το ίδιο διάστημα στο internet! Ακούω από πολλά άτομα να διστάζουν να πουν στους γνωστούς τους ότι μπαίνουν στο internet! Αν είναι δυνατόν, έχουμε καταλήξει να ντρεπόμαστε να παραδεχτούμε ότι περνάμε κάποιες ώρες στο internet αλλά να θεωρείται απόλυτα φυσιολογικό τις ίδιες ώρες να βλέπαμε κουτσομπολίστικες εκπομπές στην τηλεόραση! Το βλέπω κι εγώ καθημερινά, όταν λέω σε κάποιον ότι περνάω κάποιες ώρες στο internet και ότι είναι η αγαπημένη μου ασχολία. Δεν υπάρχει περίπτωση να το δεχτεί χαλαρά και αβίαστα. Πάντα θα προσπαθήσει να με «βάλει στο σωστό το δρόμο» προσπαθώντας να με πείσει τι καλά που είναι να έβγαινα τις ίδιες ώρες για καφέ με φίλους (κάθε μέρα τόσες ώρες για καφέ; Jesus!). Γενικά θεωρείται αντικοινωνικός και «παράξενος» όποιος περνάει ώρες στο internet.</p>

<p><strong>Ποια είναι τα συχνότερα λάθη που παρατηρείτε να κάνουν οι admin μιας κοινότητας;</strong></p>

<p><strong>Μichelle: </strong>
1. Υπεροφορτώνουν το forum με άσχετα hacks που βγάζουν τελικά μια εικόνα ερασιτεχνική και γίνονται κουραστικά.
2. Δεν ενδιαφέρονται για την πρωτοτυπία. Πηγαίνουν μόνο βάσει της «πεπατημένης» σε όλα.
3. Δεν προσπαθούν. Αρνούνται να κάτσουν να μάθουν πέντε πράγματα και τα περιμένουν όλα έτοιμα.
4. Δεν ενδιαφέρονται για τη λεπτομέρεια. Αυτό το λάθος μερικές φορές το κάνω κι εγώ όταν μου λεει ο Πάνος να διορθώσω κάτι κι εγώ σκέφτομαι «σιγάααα μωρέ, καλό είναι κι έτσι». Πολύ κακώς!
5. Κοιτάνε να πάρουν από την αρχή moderators πριν καλά καλά τους χρειαστούν. Τότε όμως θα νιώθουν οι συντονιστές ότι κάνουν χάρη στον admin και αυτό θα αντανακλάται στο βαριεστημένο τρόπο συντονισμού τους. Αργότερα που πραγματικά θα έχει μεγαλώσει το site και θα χρειάζεται moderators, τότε πρέπει να ψάξει για αυτούς. Διότι τότε θα νιώθουν ότι είναι τιμή τους που τους το πρότεινε και ανάλογος θα είναι και ο τρόπος που θα συντονίζουν.
6. Κάνουν ένα φόρουμ και περιμένουν τα μέλη ως μάννα εξ ουρανού. Δεν σκέφτονται ότι τα μέλη δεν έχουν λόγο να έρθουν σε ένα άδειο φόρουμ, πόσο μάλλον αν δεν έχουν τρόπο να βρουν και link για αυτό! Πρέπει αφενός μεν να ασχοληθεί και με το περιεχόμενο του φόρουμ, κατά προτίμηση με κάποιους φίλους να αρχίσουν να ανοίγουν θέματα και να συζητούν (όχι βεβιασμένα, αυτό κάνει μπαμ. Υποτίθεται ότι όταν κάνεις ένα φόρουμ θέλεις να συμμετέχεις και ως μέλος σε αυτό, δεν χρειάζεται άρα να υποκριθούν. Αν χρειάζεται να υποκριθούν τότε κάποιο χοντρό λάθος έχουν κάνει) και μετά να ασχοληθεί με τη διαφήμιση. Θυμάμαι εμένα και τον Πάνο να ποστάρουμε σαν τρελοί στην αρχή που το φόρουμ ήταν άδειο. Δεν αφήναμε θέμα που να μην έχουμε ποστάρει, διότι θέλαμε να νιώθουν τα μέλη ότι αν και το φόρουμ είναι πολύ μικρό, θα λάβουν άμεσα απάντηση σε ο,τι ρωτήσουν. Επίσης ανοίγαμε αρκετά νέα θέματα, μιας και τα μέλη όταν είναι νέα διστάζουν να το κάνουν. Πήρε πολύ καιρό μέχρι να ξέρουμε ότι το φόρουμ θα συνεχίσει μια χαρά την πορεία του ακόμη κι αν λείψουμε για μέρες και να φανταστείτε ότι είμασταν από τους τυχερούς, μιας και είχαμε αρκετή κίνηση στην αρχή, σε 11 μέρες είχαμε ήδη 100 εγγεγραμένα μέλη και πάνω από 100 posts/μέρα!
7. Δεν είναι φιλόδοξοι. Όταν όμως θεωρείς κάτι αδύνατο, τότε είναι που δεν υπάρχει περίπτωση να το πετύχεις.</p>

<p><strong>Exposed Bone:</strong> Αυτό που με απογοητεύει είναι όταν βλέπω admins που δεν  είναι διατεθειμένοι να πληρώσουν ούτε ένα domain.</p>

<p><strong>Τι κάνετε όταν δεν είστε στο διαδίκτυο; Πως χαλαρώνετε;</strong></p>

<p><strong>Exposed Bone:</strong> Διαβάζω κάποιο βιβλίο ή άρθρα που μου τράβηξαν το ενδιαφέρον, ή να αρέσει να δοκιμάζω νέες γεύσεις ειδικά στο θέμα τις μαγειρικής. Επίσης με χαλαρώνει μια συνάντηση με κάλους φίλους, η μουσική και ο καλός κινηματογράφος . Τέλος μου αρέσει να χαλαρώνω πίνοντας τον αγαπημένο μου καφέ (ειδικά Starbucks που τα λατρεύω).</p>

<p><strong>Michelle:</strong>  Όταν δεν είμαι ούτε στο διαδίκτυο, ούτε μαζί με τον Πάνο, χαλαρώνω με κάποιο καφέ με την κολλητή μου, με ένα καλό βιβλίο (όχι λογοτεχνικό, προτιμώ τα βιβλία που δίνουν γνώσεις), και με παλιά επεισόδια των Simpsons και του Futurama που τα λατρεύω.</p>

<p><strong>Ποια είναι τα μεγαλύτερα όνειρα σας όσον αφορά την καριέρα σας; </strong></p>

<p><strong>Exposed Bone:</strong> Το βασικότερο όνειρο μου είναι να τελειώσω τις σπουδές που επιθυμώ πάνω στα οικονομικά αλλά και να ανοίξω το δικό μου διαφημιστικό γραφείο.</p>

<p><strong>Michelle: </strong> Το μεγαλύτερο και πιο τρελό μου όνειρο είναι να δημιουργήσω μια εταιρεία που να μπει στο χρηματιστήριο. Πιο ...προσγειωμένα, με ενδιαφέρει απλά να γίνω ελεύθερος επαγγελματίας σε κάτι δημιουργικό που μου αρέσει (γραφιστική, αρχιτεκτονική για παράδειγμα) και φυσικά, να γίνω πολύ καλή σε ο,τι κάνω.</p>

<p><strong>Ποια είναι τα πρώτα site που σας έρχονται στο μυαλό τα επόμενα 10 δευτερόλεπτα;</strong></p>

<p><strong>Michelle:</strong> Εκτός από τα δικά μου, μου έρχονται τα www.vcdc.gr, www.in.gr, www.pathfinder.gr, www.adslgr.com, www.vbulletin.org, (τέλος των 10 sec)
Προφανώς αυτό δεν σημαίνει ότι είναι τα μόνα που μπαίνω ή ότι σε αυτά μπαίνω περισσότερο. Είναι τα πρώτα που μου έρχονται στο μυαλό απλά. </p>

<p><strong>Exposed Bone:</strong>  Μάλλον τα: www.google.com , www.aximsite.com www.alexa.com  www.in.gr
 (Η σειρά είναι τυχαία και δεν περιλαμβάνω το e-steki &amp; mycat)</p>

<p><strong>Αν δεν υπήρχαν υπολογιστές στον κόσμο τι πιστεύετε ότι θα κάνατε τις ώρες που βρίσκεστε μπροστά του;</strong></p>

<p><strong>Exposed Bone:</strong> Θα διάβαζα κάποιο βιβλίο, θα ταξίδευα, θα συγκεντρονόμουν με φίλους κτλ</p>

<p><strong>Michelle</strong>:  Ο,τι κάνω και τώρα τις ώρες που δεν βρίσκομαι μπροστά του. (βλ 3 ερωτήσεις παραπάνω).</p>

<p><strong>Σας ευχαριστώ και του δύο πολύ για τον χρόνο σας. Σας εύχομαι καλή επιτυχία σε όλα τα μελλοντικά σας σχέδια. :)</strong></p>

<p><strong>Michelle &amp; Exposed Bone: </strong>Ευχαριστούμε. Καλή επιτυχία και στα δικά σου σχέδια.</p>
</div>
	</article>
	


</section>

		</section>



	</div><!-- end wrapper -->
	<div id="footer">
		<p class="copy">
			&copy;2006 - 2012  by <a href="http://lexx.gr">lexx</a> &amp; <a href="https://twitter.com/PanosJee">PanosJee</a>
		</p>

	</div>
</div> <!-- end page -->

</body>
</html>

